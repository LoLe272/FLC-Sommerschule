Transkription LAJ 18,1-25 : Lau
******

******
gte: ; lte: ; when:
******
Cirinus autem unus de his qui semper in consultacione congregabantur, vir per omnium magisteriorum et principorum offico celebratus per cunctas amministrationes ad consulatus culmen ascendens et in cunctis aliis dignitatibus clarus cum paucis uenit ad Syriam censor gentis a Caesare destinatus et approbator uniuscuiusque sententiae. 
Mittitur etiam cum eo Coponius ductor totius equestris ordninis potestatem iudeorum omnium gerens. uenit etiam et cyrenius iudeam nam dispensationi Syriae fuerat anunata uniuersorum deprecaturus substantias et Archelai redditurus pecunias. Porro Iudei in ipsis initiis descriptionis nomen dirum haberent, subiciuntur tamen ne amplis subsisterent. 
persuadente illis pontifice iozaro Boethi namque erat iste filius. Et illi quidem euicti ratione pontificis deprauari suas permisere substantias nihil alius hesitantes. 
Sed Iudas Gaulonites homo ex ciuitate cui nomen erat Gamalas Saddocum Phariseum sibi coniungens. Recessionem facere festinabat depraeciationemque et censum nihil aliud esse dicebat quam integram seruitutem. Proinde ad defendendam suam suam liberatem totam plebem diuersis exhortationibus incitabant. 
Omnem quoque illis cooperaturam esse creaturam. si pro bono libertatis honorem suum et gloriam magnanimitate tuerentur. sed etiam deum non aliter illis auxiliatorem fore nisi talibus consiliis ad agendum procederent.
His itaque dictis amplius eorum animus concitatur ut etiam ab homicidiis nullomodo parcerent. Quoniam cum magna uoluntate quicquid ab illis dicebatur hauriebant. atque hoc modo in magnum malum seditio illorum et audacia prorumpebant. 
Nihilque fuit maolorum quod per illos non pulluauerit uiros et supram quam dici potest illa gens continuationibus est repleta bellorum.
Et clades inter eos et latrocinia depraedationesque gerebantur optentu quidem utilitatis defensionisque communis re uera autem propriorum lucrorum. 
gratia tota seditio gerebatur. 
Multae itaque cedes ciuium sociorumque perpetrantur. postremo in inuicem conuertuntur. Non se cuiusquam contra hostes infensius agerent. 
Bellum itaque cotidie depraedationes captiuitates cedes ubique concurrebant ita ut etiam templum dei ignibus cremaretur.
Tantum ualuit nouitas et institutionum mutatio paternarum.
Siquidem iste Iudas et Saddocus quartam phylosophiam nouiter introduxerant cuius amatorum copiam conquirentes seditionibus ac tumultibus repleuere publica. 
sed etiam malorum futurorum radices pessimas plantauere per insolentiam inconsuetae phylosophiae. de qua uolo pauca disserere. 
Iudeis itaque phylosophiae tres erant: etiam inde ab initio institutis patriis derelictae Essenorum, Sadduceorum et tertia qua philosophabantur qui dicebantur Pharisei. 
Et quamquam explanauerim de eis in secundo libro iudaici belli tamen etiam nunc commemorationis gratia breuiter attingam. 
Pharisei enim cotidianam conuersationem exiguam habent et prorsus abiectam nihil mollitudini aut delicatudini penitus indulgentes sed quaecumque iudicio rationis oportere comperta sunt illa sequuntur.
Praepositis nullomodo reluctantur maiores natu competenti honore uenerantur ita ut nec contrarium quiddam alicui aliquando respondeant.
Fato geri omnia credunt. Sed neque liberum arbitrium hominis auferunt.
Iudicium dei futurum esse sentiunt. 
Illic cunctos homines propria merita recepturos tamen eos quidem qui secundum uirtutem uixerunt quam illos qui nequitia deprauati sunt. 
Animas autem immortales dicunt sed etiam in inferno congrua unicuique habitacula pro merito uel uirtutis uel iniquitatis attribui sicut uniquique uiuenti gerebatur studium et alias quidem animas aeternis retrudi carceribus alias autem facultatem reuiuiscendi percipere et ob haec populis quidem acceptabiles credibilesque.
quantacumque item ad culturam diuinitatis pertinent orationum celebrationes templorum constitutiones expositionibus suis facienda esse praedicant.
Nam tantum uirtutibus eorum praelatum est testimonium ut ad eos plurimae ciuitates et maxima multitudo cum studio grandi confluerent. opinione adducti qua meliores ceteris aestimant. 
Sadducei autem animas mortales existimant. Simulque cuum corporibus interire. 
Nullas uero alias obseruationes praeter legem custodiunt. 
Aduersos doctores autem philosophiae suae certare et reniti gloriosum annumerant sed ad paruos admodum doctrina peruenit uel modus exercitationis.
Primates autem apud eos dignitatibus honoribusque celebrantur.
Sseni autem ad deum cuncta redigunt. immortalem animam dicunt iustitiam autem rem preciosam pro qua usque ad mortem pugnandum esse praedicant. In templo autem anathemata proponenda prohibent. Sacrificia uel hostias cum populo non celebrant. quod se plurimum ab eis putant munditia uel sanctitate differe et merito se a communi congregatione discernunt remotim sacrificia facientes.
Cultu uero morum atque conuersationis optimi ad colendam terram et exercendam omni studio intenti.
Illud etiam habent dignum et ualde mirabile quod in aliis non inuenias gentibus tam graecorum quam etiam barbarorum quod omnis illis opes in medio sunt. et ab eis omnia communia possidentur.
Nihil amplius inter eos ditior fluuiatur, nihil pauperior defraudatur ac si nihil omnino possideat.
Et illi quidem omni modo sese gerunt. 
Sunt autem super quatuor milia hominum numero.
Uxores non ducunt neque seruos habere festinant. 
Aliud quippe iniquitatis aliud seditionis oportunitatem estimant.
Isti ergo semotim apud semetipsos aduiuunt mutuas sibi uicissitudines ministrantes. 
susceptores autem redituum promouent curatoresque constituunt qui cuncta quae terra profert in usus necessarios amministrent.
Sacerdotes autem uiros optimos eligunt.
Cibus illis simplex est, habitus insumptuosus et mundus. 
Quartae uero philsophiae Iudas princeps extitit. cuius fecimus mentionem. 
Huius sequaces in uestitu, in habitu ceterisque aliis Phariseis consentiunt. 
Circa libertatem uero immobilem retinent immutabilemque sententiam. 
Nam huius rei cupido magna eorum mentibus est infixa.
Solum enim principem et deum dicunt uel dominum. Mortis etenim multas et uarias species sustinere pro nihilo pendunt uel cognatorum supplicia uel amicorum amissiones omnino comtempnunt dummodo nullum hominem dominum dicere compellantur.
Nulli namque uiderunt qualiter sepius aliqui eorum in suppliciis immutabiles permansere.
Unde plurimi quoque illius gentis hoc stultitiae morbo insanabiliter aegrotarunt. Gessiofloo principatum huius uanitatis optinente. 
Nam ex hac quoque superbia ad seditiones excitandas Romanis recedendique ab eis et ipse praecipitatus est et alios praecipites dedit. Et phylosophyae quidem genera haec atque huiusmodi sunt apud Iudaeos. 

******
<<<<<<< Updated upstream
=======





>>>>>>> Stashed changes
